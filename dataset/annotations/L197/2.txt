Ñeñt̃cha' atet̃ peyec̈hcatyes:
O'ch pelleye' allponoch añ serrparñats, allot̃ñapa'
o'ch peserrpare'tatanet pecompañeros atet̃ yec̈hquëna o':
Att̃o yec̈hquëna o'
--Ach, ¿eso'mare't c̈ha'nen epa po'poñe'ttsocma amos?
--Amaca' c̈ha'nenoña epa amos. Ñeñt̃ c̈ha'nets coym̃ot̃pa' 
ñeñt̃pa' yoteñ pomre'te'. Pomre'te'pa' c̈ha'nen allempo 
oñpa' o'ch atserrtena huomenc, allempo es ya'p̃aten. 
Añ pomre'te' ñeñt̃ c̈ha'nets coym̃ot̃pa' orrtena att̃ema't̃ 
ñerra'm os. Att̃eña pamosoñ tso'pa' ama att̃eyaye. 
--¿Eso'mare't echantenaña pomre'te'?
--Echantena pomre'te', t̃arro'mar ñapa' ama tama eñrroyaye
atet̃ ñerra'm m̃orr. Pomre'te' ñerra'm echanta
enonet̃pa' ellopa' o'ch alla shora'nerr ñerra'm oñ, 
ñeñt̃ñapa' ñeñt̃ara ñeñt̃ yoten o'.
--¿Errot̃ena'chcha' shora'nerr? Ñerra'm ña pue'ñrroñapa' 
metanenan m̃orr.
--Ñehua, ne'mare, añ pomre'te'pa' o'ch echantena nanac 
eno all sent̃eten huomenc. Esempopa' allot̃ach
shora'nerr po'tapot̃ coyem̃, errot̃enopa' c̈hencha' 
entohua. Erra nanac sent̃etenpa' añ pomre'te'pa' e'ñech 
acop̃ot̃eñ apc̈ha'nma nanac, att̃ot̃achc̈ho' e'ñerrterra 
nanac o'chc̈ho' alla shora'nerr patso. Allempo 
shora'nerrpa' arrña patsopa' o'ch huatena.
--Ach, t̃arraña errot̃enopa' huatena ama't ama c̈ho 
ya'p̃ateno oñ.
--Att̃eññac̈ho' ne'mare, t̃arraña añ pomre'te' ñeñt̃ 
c̈ha'nets yecoym̃ot̃pa' ama tama sherbeno osocop. 
Atsne'pa' a'shorrsastenan pat̃e'tets yet̃ allohuen 
po'ñesoc̈hno ñam̃a sa'pac̈hno ñeñt̃ña pomre'te'pa' 
ñeñt̃cha' puenerrtsa o' po'pocheño.