Jainoas̈h moa nete s̈habáquetian jos̈hon, jahuen
papa queshana iqui: —Os̈has̈honra, en biamaque,
papá —aquin.
Jains̈hon jahuen chiní baque raanribia iqui.
Ja baquen boá iqui, tampóra, s̈homos̈h, guitárra,
ja os̈hacasquin atibo. Cas̈honqui, ja baquen
coirana iqui. Moa os̈hacasquin jahuen bompo
timaa iqui, jains̈hon jahuen guitárraribi.
Jascatas̈h moa nete s̈habáti ochómaqui, ani joé
joá iqui, bimi shinan. Jos̈honqui, ja bimi
biaitian, yatanquin jahuen jinabichores,
bichina iqui. Jatian moa nete s̈habáquetian, beá
iqui jahuen papa oinmati. Bes̈hon, oinmaaqui
jahuen papa queenyoraa iqui, ja isá bicasi.
Jains̈hon jahuen requen baque yoiribia iqui:
—Ramara mia cai ja isá benai. Bis̈hon, betanhue
—acá iqui.
Jatian ja baque caa iqui. Moa bariapan
senenquetian, pií yacata iqui. Jain iquenbi,
mas̈hó joá iqui. Jos̈hon, yoia iqui: —Eara
picáshorai, ea min piti paques̈h menihue —aquin.
Jainoaqui ja baquen yoia iqui: —Enra mia
meniamai —aquin.
Jatian mas̈hocan yoiribia iqui: —Ea meniamaas̈ha,
mia mahuati cai —aquin. Jascatas̈h ja baque
caríbaa iqui. Ja bain caaitian, ani inon piá
iqui.