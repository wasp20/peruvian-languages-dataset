Ahuá betan chosco baqueranon iní
Ahuacan ronqui bimpish namans̈hon, jahuen
nonti tatenique. Ja aataitianqui, chosco
baqueranonqui joá iqui, nees̈hon bimpish cocoi.
Jainoaqui bimpish bimin, ahuá tsacacana
iqui, mans̈honbinaqui. Jatian sinás̈hon ahuacan,
bimpish jamata iqui, jascaa bimpish s̈honoa
iqui. Jascatas̈h, jonibo bochiqui baneta iqui,
paquéti atipanyamaas̈h. Jains̈hon s̈hono pei
tsecacana iqui, jayá paquéti.
Jainoas̈h jimacana iqui, jascás̈hon s̈hono
pei nates̈has̈h, jayá paquécana iqui. Huestíora
huestíorabo, maani queyócana iqui. Paquetas̈h,
jaquiribi jonis̈hon, ahuá chibancana iqui,
retenos̈hon. Bos̈honqui, nocos̈hon, retes̈hon
picana iqui. Ja ahuá retebainni bos̈honqui, ian
meracana iqui. Jan queiba shitános̈honqui,
nes̈hnés̈h nonti yocácana iqui: —Min nonti noa
bes̈honhuen, chaí —acana iqui. Jatian jato
bes̈hona iqui, huestíora, capetan ehua, ja icá
iqui, jahuen nonti.
Jascatas̈hqui, jan shitácana iqui. Moa
queiba nocós̈honqui, jato yoia iqui, jahuen
ibon: —Jaconshamanas̈h, paquécanhuen —aquin.