Moa basi manatabi joyamaitian, jahuen chiní
baque raanribia iqui, jahuen huetsa benati.
Jainoas̈hqui ja baqueshoco caa iqui. Caas̈hqui,
jahuen huetsa iantanainribi, pií yacata iqui.
Jain iquenbi, mas̈hó joríbaa iqui. Jos̈hon ja
baque yoiribia iqui: —Eara picasai, min piti ea
menihue —aquin. Jatian ja baquen menia iqui.
Jains̈honqui mas̈hocan yocata iqui:
—Jahueranoqui mia cai? —aquin.
Jascaa ja baquen yoia iqui: —Nocon papan
raana caira ea iitai, isá joébires benati
—aquin, ja baquen acá iqui.
Jatian mas̈hocan yoia iqui: —Minra merati
atipanyamaque, miabicho is̈hon. En mia bobánon,
ja isá onanmaquin, miara ani inobaon binaque.
Moa min huetsa inon biá riqui. En mia bis̈honi
cabánon ja isá —aquin mas̈hocan acá iqui.
Jascatas̈h ja baque mas̈hó betan caa iqui.
Caquin, mescó jihuibo huino huinoboa iqui,
nato joshin peia jihui, yancon peia jihui,
jos̈ho peia, panshin peia. Jascarabo huino
huinoboas̈h, nocócana iqui ani ian ques̈há.
Jains̈hon mas̈hocan yoia iqui: —Queiba riqui
ja isá, ani jihuin peyacaa riqui. Icas̈hbira noa
jan shitáti yamaque, en capé quenabanon —aquin.
Jascáas̈hon ani capé quenaa iqui. Jascatas̈h
jan shitácana iqui, queiba. Moa nocós̈hon,