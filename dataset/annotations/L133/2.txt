iqui, jahueratonacayarin ja yoia joi icon is̈hon jainoas̈h 
jahuerato jahuéquiboqui apon esé meran yoiai quescáma 
iqui is̈hon, onános̈hon. Ja apon jascaati yoia acai jonin 
jato bens̈hoas̈honti iqui senenbires, huetsa quesca jonibo 
inonbi. Jains̈hon huetsabicho aquins̈hon huetsa 
aquinyamatima iqui. Jahuequesca is̈hon jahuen onana 
joni iquetian ati iqui jabicho aquinquin. Jains̈hon 
aquínon is̈hon copíaa iquetianbiri, jahuequesca is̈hon 
huetsa jahuéqui copíboribi; ja apon jascaati yoia acaiton 
jato jascaatima iqui, senenbirescaya jato aquinti iqui.
ARTICULO 11. (1) Huestíora jonin jaconma acá 
yoicanquetianra joni coshibaon shinantimapari iqui, 
acona riqui is̈hon. Jascaas̈hon huetsabo ja oinnabo 
yocáyompariti iqui, aconarin iamaas̈h acámarin is̈hon 
onános̈hon. Jascara jonira bamaacanti iqui joni icha 
s̈harans̈hon, ja apon esecan yoiai quescaaquin, jatianra 
coshibaon acona onanshamans̈hon bamaati iqui.
(2) Jains̈hon huestíora jonin atiqui huestíora jahuéqui ja 
atima apon esecan yoiamapari jahuéqui. Jatian moa 
jascara acá pecáo apon esé picoti iqui, jascara jahuéqui 
jahuescas̈honbi atima; jatianra apon ja joni masá 
tenemati yamaque, jascara esé picotamatian acá iquetian. 
Jains̈honribira jato ati iqui masá tenemaquin, ja jaconma 
aquetian masá tenemati apon esecan yoiai quescáres. 
Jains̈hon moa jascara jaconma acá pecáo, huetsa esé apon 
picoti iqui, jascara jonibo bebonbires masá tenemati; 
jascara iquenbi ja bená esecan yoiai quescá atima iqui, 
jascara esé picotamatian acá iquetian.