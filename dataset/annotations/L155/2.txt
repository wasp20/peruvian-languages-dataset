--Icas̈hbira mia jiquiti atipanque, cocá 
--aquin yoia iqui, yahuishen.
--¿Jahuequescatas̈hqui ea itiqui, piacá? 
--icá iqui, inon.
Jatian yoia iqui: --Ihué itibiresiqui, 
huestíora macan benatanhuen --acá iqui ino.
Jatian ino picashora icas̈h caa iqui ishton 
macan benai. Jatian yahuishbiribi caa iqui nishi 
benai. Cas̈hon, beá iqui inon, huestíora macan, 
yahuishanribi beá iqui nishi. --Nato riqui, 
piacá. Enra moa beque macan --aquin yoia iqui.
Jatian yahuishan macan nes̈haa iqui nishin. 
Jascáas̈hon: --Neri johué, cocá --acá iqui.
Joquetian tenes̈ha iqui; as̈hon yoia iqui: 
--Bitanhuen. Ramara mia chichó jiquiti jacon iqui 
--aquin. Jatian caa iqui ino jenenco. Cas̈hon, 
nemin ronáa iqui. Jainoas̈h joríbacasabi joticoma 
icá iqui. Meeresquin nishi tesaas̈h picota iqui, 
moa joinman reteibishoco. Picós̈hon, jahuen piá 
benaabi yama icá iqui, moa jabata, pinaquetian.
Jatian ino sinata iqui; sinás̈hon chibana iqui 
ja caa bainbi, jahuen itsa s̈hetes̈hon. Cas̈hon, 
nocoa iqui huestíora quini meranoa. Cas̈hon 
jinaquishoco yatana iqui moa jabati caainbi.
--Minra ea parans̈hon mahuámaqueanque; ramara 
en mia piai --aquin yoia iqui, inon.